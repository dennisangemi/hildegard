XVII DOMENICA
DEL TEMPO ORDINARIO
PRIMA LETTURA

Hai domandato per te la sapienza.

Dal primo libro dei Re
3, 5.7-12

In quei giorni a Gàbaon il Signore apparve a Salomone

in sogno durante la notte. Dio disse: «Chiedimi ciò
che vuoi che io ti conceda».
Salomone disse: «Signore, mio Dio, tu hai fatto regnare il tuo servo al posto di Davide, mio padre. Ebbene io
sono solo un ragazzo; non so come regolarmi. Il tuo servo è in
mezzo al tuo popolo che hai scelto, popolo numeroso che per
la quantità non si può calcolare né contare. Concedi al tuo
servo un cuore docile, perché sappia rendere giustizia al tuo
popolo e sappia distinguere il bene dal male; infatti chi può
governare questo tuo popolo così numeroso?».
Piacque agli occhi del Signore che Salomone avesse domandato questa cosa. Dio gli disse: «Poiché hai domandato questa
cosa e non hai domandato per te molti giorni, né hai domandato per te ricchezza, né hai domandato la vita dei tuoi nemici,
ma hai domandato per te il discernimento nel giudicare, ecco,
faccio secondo le tue parole. Ti concedo un cuore saggio e
intelligente: uno come te non ci fu prima di te né sorgerà
dopo di te».
Parola di Dio. 




SALMO RESPONSORIALE
Dal Salmo 118 (119)

Quanto amo la tua legge, Signore!
La mia parte è il Signore:
ho deciso di osservare le tue parole.
Bene per me è la legge della tua bocca,
più di mille pezzi d’oro e d’argento.
Il tuo amore sia la mia consolazione,
secondo la promessa fatta al tuo servo.
Venga a me la tua misericordia e io avrò vita,
perché la tua legge è la mia delizia.
Perciò amo i tuoi comandi,
più dell’oro, dell’oro più fino.
Per questo io considero retti tutti i tuoi precetti
e odio ogni falso sentiero.
Meravigliosi sono i tuoi insegnamenti:
per questo li custodisco.
La rivelazione delle tue parole illumina,
dona intelligenza ai semplici.
 



XVII DOMENICA

SECONDA LETTURA

Ci ha predestinati a essere conformi
all’immagine del Figlio suo.

Dalla lettera di san Paolo apostolo ai Romani
8, 28-30

Fratelli, noi sappiamo che tutto concorre al bene, per

quelli che amano Dio, per coloro che sono stati chiamati secondo il suo disegno.

Poiché quelli che egli da sempre ha conosciuto, li ha anche
predestinati a essere conformi all’immagine del Figlio suo,
perché egli sia il primogenito tra molti fratelli; quelli poi che
ha predestinato, li ha anche chiamati; quelli che ha chiamato,
li ha anche giustificati; quelli che ha giustificato, li ha anche
glorificati.
Parola di Dio.

CANTO AL VANGELO
Mt 11, 25

Alleluia, alleluia.
Ti rendo lode, Padre,
Signore del cielo e della terra,
perché ai piccoli hai rivelato i misteri del Regno.
Alleluia.
 




VANGELO

Vende tutti i suoi averi e compra quel campo.

Dal Vangelo secondo Matteo
13, 44-52

In quel tempo Gesù disse ai suoi discepoli:

«Il regno dei cieli è simile a un tesoro nascosto nel campo; un uomo lo trova e lo nasconde;
poi va, pieno di gioia, vende tutti i suoi averi e
compra quel campo.

Il regno dei cieli è simile anche a un mercante che va in cerca
di perle preziose; trovata una perla di grande valore, va, vende tutti i suoi averi e la compra.
Ancora, il regno dei cieli è simile a una rete gettata nel mare,
che raccoglie ogni genere di pesci. Quando è piena, i pescatori la tirano a riva, si mettono a sedere, raccolgono i pesci
buoni nei canestri e buttano via i cattivi. Così sarà alla fine
del mondo. Verranno gli angeli e separeranno i cattivi dai
buoni e li getteranno nella fornace ardente, dove sarà pianto
e stridore di denti.
Avete compreso tutte queste cose?». Gli risposero: «Sì». Ed
egli disse loro: «Per questo ogni scriba, divenuto discepolo
del regno dei cieli, è simile a un padrone di casa che estrae
dal suo tesoro cose nuove e cose antiche».
Parola del Signore.
 



XVII DOMENICA

Forma breve:
Vende tutti i suoi averi e compra quel campo.

Dal Vangelo secondo Matteo
13, 44-46

In quel tempo Gesù disse ai suoi discepoli:

«Il regno dei cieli è simile a un tesoro nascosto nel campo; un uomo lo trova e lo nasconde;
poi va, pieno di gioia, vende tutti i suoi averi e
compra quel campo.

Il regno dei cieli è simile anche a un mercante che va in cerca
di perle preziose; trovata una perla di grande valore, va, vende
tutti i suoi averi e la compra».
Parola del Signore.