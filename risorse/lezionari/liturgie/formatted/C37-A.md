## II DOMENICA DEL TEMPO ORDINARIO
> 
### PRIMA LETTURA
*Ti renderò luce delle nazioni, perché porti la mia salvezza.*

:material-book-open-outline: Dal libro del profeta Isaìa
49, 3.5-6

> Il Signore mi ha detto: «Mio servo tu sei, Israele, sul quale manifesterò la mia gloria». Ora ha parlato il Signore, che mi ha plasmato suo servo dal seno materno per ricondurre a lui Giacobbe e a lui riunire Israele – poiché ero stato onorato dal Signore e Dio era stato la mia forza – e ha detto: «È troppo poco che tu sia mio servo per restaurare le tribù di Giacobbe e ricondurre i superstiti d’Israele. Io ti renderò luce delle nazioni, perché porti la mia salvezza fino all’estremità della terra». Parola di Dio.
> 
### SALMO RESPONSORIALE
:material-book-open-outline: Dal Salmo 39 (40)

>**Ecco, Signore, io vengo per fare la tua volontà.**

> Ho sperato, ho sperato nel Signore,
> ed egli su di me si è chinato,
> ha dato ascolto al mio grido.
> Mi ha messo sulla bocca un canto nuovo,
> una lode al nostro Dio.
> Sacrificio e offerta non gradisci,
> gli orecchi mi hai aperto,
> non hai chiesto olocausto né sacrificio per il peccato.
> Allora ho detto: «Ecco, io vengo».
> «Nel rotolo del libro su di me è scritto
> di fare la tua volontà:
> mio Dio, questo io desidero;
> la tua legge è nel mio intimo».
> Ho annunciato la tua giustizia
> nella grande assemblea;
> vedi: non tengo chiuse le labbra,
> Signore, tu lo sai.
> 
### SECONDA LETTURA
*Grazie a voi e pace da Dio Padre nostro e dal Signore Gesù Cristo.*

:material-book-open-outline: Dalla prima lettera di san Paolo apostolo ai Corìnzi
1, 1-3

> Paolo, chiamato a essere apostolo di Cristo Gesù per volontà di Dio, e il fratello Sòstene, alla Chiesa di Dio che è a Corinto, a coloro che sono stati santificati in Cristo Gesù, santi per chiamata, insieme a tutti quelli che in ogni luogo invocano il nome del Signore nostro Gesù Cristo, Signore nostro e loro: grazia a voi e pace da Dio Padre nostro e dal Signore Gesù Cristo! Parola di Dio.
> 
### CANTO AL VANGELO
:material-book-open-outline: Gv 1, 14a.12a

> Alleluia, alleluia.
> Il Verbo si fece carne
> e venne ad abitare in mezzo a noi;
> ha dato potere di diventare figli di Dio.
> Alleluia.
> 
### VANGELO
*Ecco l’agnello di Dio, colui che toglie i peccati del mondo.*

:material-book-open-outline: Dal Vangelo secondo Giovanni
1, 29-34

> In quel tempo, Giovanni, vedendo Gesù venire verso di lui, disse: «Ecco l’agnello di Dio, colui che toglie il peccato del mondo! Egli è colui del quale ho detto: “Dopo di me viene un uomo che è avanti a me, perché era prima di me”. Io non lo conoscevo, ma sono venuto a battezzare nell’acqua, perché egli fosse manifestato a Israele». Giovanni testimoniò dicendo: «Ho contemplato lo Spirito discendere come una colomba dal cielo e rimanere su di lui. Io non lo conoscevo, ma proprio colui che mi ha inviato a battezzare nell’acqua mi disse: “Colui sul quale vedrai discendere e rimanere lo Spirito, è lui che battezza nello Spirito Santo”. E io ho visto e ho testimoniato che questi è il Figlio di Dio». Parola del Signore.