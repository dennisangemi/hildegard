## XXX DOMENICA DEL TEMPO ORDINARIO
> 
### PRIMA LETTURA
*Se maltratterete la vedova e l’orfano, la mia ira si accenderà contro di voi.*

:material-book-open-outline: Dal libro dell’Èsodo
22, 20-26

> Così dice il Signore: «Non molesterai il forestiero né lo opprimerai, perché voi siete stati forestieri in terra d’Egitto. Non maltratterai la vedova o l’orfano. Se tu lo maltratti, quando invocherà da me l’aiuto, io darò ascolto al suo grido, la mia ira si accenderà e vi farò morire di spada: le vostre mogli saranno vedove e i vostri figli orfani. Se tu presti denaro a qualcuno del mio popolo, all’indigente che sta con te, non ti comporterai con lui da usuraio: voi non dovete imporgli alcun interesse. Se prendi in pegno il mantello del tuo prossimo, glielo renderai prima del tramonto del sole, perché è la sua sola coperta, è il mantello per la sua pelle; come potrebbe coprirsi dormendo? Altrimenti, quando griderà verso di me, io l’ascolterò, perché io sono pietoso». Parola di Dio.
> 
### SALMO RESPONSORIALE
:material-book-open-outline: Dal Salmo 17 (18)

>**Ti amo, Signore, mia forza.**

> Ti amo, Signore, mia forza,
> Signore, mia roccia,
> mia fortezza, mio liberatore.
> Mio Dio, mia rupe, in cui mi rifugio;
> mio scudo, mia potente salvezza e mio baluardo.
> Invoco il Signore, degno di lode,
> e sarò salvato dai miei nemici.
> Viva il Signore e benedetta la mia roccia,
> sia esaltato il Dio della mia salvezza.
> Egli concede al suo re grandi vittorie,
> si mostra fedele al suo consacrato.
> 
### SECONDA LETTURA
*Vi siete convertiti dagli idoli, per servire Dio e attendere il suo Figlio.*

:material-book-open-outline: Dalla prima lettera di san Paolo apostolo ai Tessalonicési
1, 5c-10

> Fratelli, ben sapete come ci siamo comportati in mezzo a voi per il vostro bene. E voi avete seguito il nostro esempio e quello del Signore, avendo accolto la Parola in mezzo a grandi prove, con la gioia dello Spirito Santo, così da diventare modello per tutti i credenti della Macedònia e dell’Acàia. Infatti per mezzo vostro la parola del Signore risuona non soltanto in Macedonia e in Acaia, ma la vostra fede in Dio si è diffusa dappertutto, tanto che non abbiamo bisogno di parlarne. Sono essi infatti a raccontare come noi siamo venuti in mezzo a voi e come vi siete convertiti dagli idoli a Dio, per servire il Dio vivo e vero e attendere dai cieli il suo Figlio, che egli ha risuscitato dai morti, Gesù, il quale ci libera dall’ira che viene. Parola di Dio.
> 
### CANTO AL VANGELO
:material-book-open-outline: Gv 14, 23

> Alleluia, alleluia.
> Se uno mi ama, osserverà la mia parola, dice il Signore,
> e il Padre mio lo amerà e noi verremo a lui.
> Alleluia.
> 
### VANGELO
*Amerai il Signore tuo Dio,*
e il tuo prossimo come te stesso.
:material-book-open-outline: 
Dal Vangelo secondo Matteo
22, 34-40
> 
> In quel tempo, i farisei, avendo udito che Gesù aveva chiuso la bocca ai sadducèi, si riunirono insieme e uno di loro, un dottore della Legge, lo interrogò per metterlo alla prova: «Maestro, nella Legge, qual è il grande comandamento?». Gli rispose: «“Amerai il Signore tuo Dio con tutto il tuo cuore, con tutta la tua anima e con tutta la tua mente”. Questo è il grande e primo comandamento. Il secondo poi è simile a quello: “Amerai il tuo prossimo come te stesso”. Da questi due comandamenti dipendono tutta la Legge e i Profeti». Parola del Signore.