## XXV DOMENICA DEL TEMPO ORDINARIO
> 
### PRIMA LETTURA
*I miei pensieri non sono i vostri pensieri.*

:material-book-open-outline: Dal libro del profeta Isaìa
55, 6-9

> Cercate il Signore, mentre si fa trovare, invocatelo, mentre è vicino. L’empio abbandoni la sua via e l’uomo iniquo i suoi pensieri; ritorni al Signore che avrà misericordia di lui e al nostro Dio che largamente perdona. Perché i miei pensieri non sono i vostri pensieri, le vostre vie non sono le mie vie. Oracolo del Signore. Quanto il cielo sovrasta la terra, tanto le mie vie sovrastano le vostre vie, i miei pensieri sovrastano i vostri pensieri. Parola di Dio.
> 
### SALMO RESPONSORIALE
:material-book-open-outline: Dal Salmo 144 (145)

>**Il Signore è vicino a chi lo invoca.**

> Ti voglio benedire ogni giorno,
> lodare il tuo nome in eterno e per sempre.
> Grande è il Signore e degno di ogni lode;
> senza fine è la sua grandezza.
> Misericordioso e pietoso è il Signore,
> lento all’ira e grande nell’amore.
> Buono è il Signore verso tutti,
> la sua tenerezza si espande su tutte le creature.
> Giusto è il Signore in tutte le sue vie
> e buono in tutte le sue opere.
> Il Signore è vicino a chiunque lo invoca,
> a quanti lo invocano con sincerità.
> 
### SECONDA LETTURA
*Per me il vivere è Cristo.*

:material-book-open-outline: Dalla lettera di san Paolo apostolo ai Filippési
1, 20c-24.27a

> Fratelli, Cristo sarà glorificato nel mio corpo, sia che io viva sia che io muoia. Per me infatti il vivere è Cristo e il morire un guadagno. Ma se il vivere nel corpo significa lavorare con frutto, non so davvero che cosa scegliere. Sono stretto infatti fra queste due cose: ho il desiderio di lasciare questa vita per essere con Cristo, il che sarebbe assai meglio; ma per voi è più necessario che io rimanga nel corpo. Comportatevi dunque in modo degno del vangelo di Cristo. Parola di Dio.
> 
### CANTO AL VANGELO
:material-book-open-outline: Cf. At 16, 14b

> Alleluia, alleluia.
> Apri, Signore, il nostro cuore
> e accoglieremo le parole del Figlio tuo.
> Alleluia.
> 
### VANGELO
*Sei invidioso perché io sono buono?*

:material-book-open-outline: Dal Vangelo secondo Matteo
20, 1-16

> In quel tempo, Gesù disse ai suoi discepoli questa parabola: «Il regno dei cieli è simile a un padrone di casa che uscì all’alba per prendere a giornata lavoratori per la sua vigna. Si accordò con loro per un denaro al giorno e li mandò nella sua vigna. Uscito poi verso le nove del mattino, ne vide altri che stavano in piazza, disoccupati, e disse loro: “Andate anche voi nella vigna; quello che è giusto ve lo darò”. Ed essi andarono. Uscì di nuovo verso mezzogiorno e verso le tre, e fece altrettanto. Uscito ancora verso le cinque, ne vide altri che se ne stavano lì e disse loro: “Perché ve ne state qui tutto il giorno senza far niente?”. Gli risposero: “Perché nessuno ci ha presi a giornata”. Ed egli disse loro: “Andate anche voi nella vigna”. Quando fu sera, il padrone della vigna disse al suo fattore: “Chiama i lavoratori e dai loro la paga, incominciando dagli ultimi fino ai primi”. Venuti quelli delle cinque del pomeriggio, ricevettero ciascuno un denaro. Quando arrivarono i primi, pensarono che avrebbero ricevuto di più. Ma anch’essi ricevettero ciascuno un denaro. Nel ritirarlo, però, mormoravano contro il padrone dicendo: “Questi ultimi hanno lavorato un’ora soltanto e li hai trattati come noi, che abbiamo sopportato il peso della giornata e il caldo”. Ma il padrone, rispondendo a uno di loro, disse: “Amico, io non ti faccio torto. Non hai forse concordato con me per un denaro? Prendi il tuo e vattene. Ma io voglio dare anche a quest’ultimo quanto a te: non posso fare delle mie cose quello che voglio? Oppure tu sei invidioso perché io sono buono?”. Così gli ultimi saranno primi e i primi, ultimi». Parola del Signore.