## III DOMENICA DI PASQUA
> 
### PRIMA LETTURA
*Avete ucciso l’autore della vita, ma Dio l’ha risuscitato dai morti.*

:material-book-open-outline: Dagli Atti degli Apostoli
3, 13-15.17-19

> In quei giorni, Pietro disse al popolo: «Il Dio di Abramo, il Dio di Isacco, il Dio di Giacobbe, il Dio dei nostri padri ha glorificato il suo servo Gesù, che voi avete consegnato e rinnegato di fronte a Pilato, mentre egli aveva deciso di liberarlo; voi invece avete rinnegato il Santo e il Giusto, e avete chiesto che vi fosse graziato un assassino. Avete ucciso l’autore della vita, ma Dio l’ha risuscitato dai morti: noi ne siamo testimoni. Ora, fratelli, io so che voi avete agito per ignoranza, come pure i vostri capi. Ma Dio ha così compiuto ciò che aveva preannunciato per bocca di tutti i profeti, che cioè il suo Cristo doveva soffrire. Convertitevi dunque e cambiate vita, perché siano cancellati i vostri peccati». Parola di Dio.
> 
### SALMO RESPONSORIALE
:material-book-open-outline: Dal Salmo 4

>**Risplenda su di noi, Signore, la luce del tuo volto.**

> Oppure:
> 
> Alleluia, alleluia, alleluia.
> Quando t’invoco, rispondimi, Dio della mia giustizia!
> Nell’angoscia mi hai dato sollievo;
> pietà di me, ascolta la mia preghiera.
> Sappiatelo: il Signore fa prodigi per il suo fedele;
> il Signore mi ascolta quando lo invoco.
> Molti dicono: «Chi ci farà vedere il bene,
> se da noi, Signore, è fuggita la luce del tuo volto?».
> In pace mi corico e subito mi addormento,
> perché tu solo, Signore, fiducioso mi fai riposare.
> 
### SECONDA LETTURA
*Gesù Cristo è vittima di espiazione per i nostri peccati e per quelli di tutto il mondo.*

:material-book-open-outline: Dalla prima lettera di san Giovanni apostolo
2, 1-5a

> Figlioli miei, vi scrivo queste cose perché non pecchiate; ma se qualcuno ha peccato, abbiamo un Paràclito presso il Padre: Gesù Cristo, il giusto. È lui la vittima di espiazione per i nostri peccati; non soltanto per i nostri, ma anche per quelli di tutto il mondo. Da questo sappiamo di averlo conosciuto: se osserviamo i suoi comandamenti. Chi dice: «Lo conosco», e non osserva i suoi comandamenti, è bugiardo e in lui non c’è la verità. Chi invece osserva la sua parola, in lui l’amore di Dio è veramente perfetto. Parola di Dio.
> 
### CANTO AL VANGELO
:material-book-open-outline: Cf. Lc 24, 32

> Alleluia, alleluia.
> Signore Gesù, facci comprendere le Scritture;
> arde il nostro cuore mentre ci parli.
> Alleluia.
> 
### VANGELO
*Così sta scritto: il Cristo patirà e risorgerà dai morti il terzo giorno.*

:material-book-open-outline: Dal Vangelo secondo Luca
24, 35-48

> In quel tempo, [i due discepoli che erano ritornati da Èmmaus] narravano [agli Undici e a quelli che erano con loro] ciò che era accaduto lungo la via e come avevano riconosciuto [Gesù] nello spezzare il pane. Mentre essi parlavano di queste cose, Gesù in persona stette in mezzo a loro e disse: «Pace a voi!». Sconvolti e pieni di paura, credevano di vedere un fantasma. Ma egli disse loro: «Perché siete turbati, e perché sorgono dubbi nel vostro cuore? Guardate le mie mani e i miei piedi: sono proprio io! Toccatemi e guardate; un fantasma non ha carne e ossa, come vedete che io ho». Dicendo questo, mostrò loro le mani e i piedi. Ma poiché per la gioia non credevano ancora ed erano pieni di stupore, disse: «Avete qui qualche cosa da mangiare?». Gli offrirono una porzione di pesce arrostito; egli lo prese e lo mangiò davanti a loro. Poi disse: «Sono queste le parole che io vi dissi quando ero ancora con voi: bisogna che si compiano tutte le cose scritte su di me nella legge di Mosè, nei Profeti e nei Salmi». Allora aprì loro la mente per comprendere le Scritture e disse loro: «Così sta scritto: il Cristo patirà e risorgerà dai morti il terzo giorno, e nel suo nome saranno predicati a tutti i popoli la conversione e il perdono dei peccati, cominciando da Gerusalemme. Di questo voi siete testimoni». Parola del Signore.