## 15 AGOSTO
> 
### ASSUNZIONE DELLA BEATA VERGINE MARIA
> 
> Solennità
> 
> Alla Messa vespertina nella vigilia
> 
### PRIMA LETTURA
*Introdussero dunque l’arca di Dio e la collocarono al centro della tenda che Davide aveva piantata per essa.*

:material-book-open-outline: Dal primo libro delle Cronache
15, 3-4.15-16; 16, 1-2

> In quei giorni, Davide convocò tutto Israele a Gerusalemme, per far salire l’arca del Signore nel posto che le aveva preparato. Davide radunò i figli di Aronne e i levìti. I figli dei levìti sollevarono l’arca di Dio sulle loro spalle per mezzo di stanghe, come aveva prescritto Mosè sulla parola del Signore. Davide disse ai capi dei levìti di tenere pronti i loro fratelli, i cantori con gli strumenti musicali, arpe, cetre e cimbali, perché, levando la loro voce, facessero udire i suoni di gioia. Introdussero dunque l’arca di Dio e la collocarono al centro della tenda che Davide aveva piantata per essa; offrirono olocausti e sacrifici di comunione davanti a Dio. Quando ebbe finito di offrire gli olocausti e i sacrifici di comunione, Davide benedisse il popolo nel nome del Signore. Parola di Dio.
> 
### SALMO RESPONSORIALE
:material-book-open-outline: Dal Salmo 131 (132)

>**Sorgi, Signore, tu e l’arca della tua potenza.**

> Ecco, abbiamo saputo che era in Èfrata,
> l’abbiamo trovata nei campi di Iàar.
> Entriamo nella sua dimora,
> prostriamoci allo sgabello dei suoi piedi.
> I tuoi sacerdoti si rivestano di giustizia
> ed esultino i tuoi fedeli.
> Per amore di Davide, tuo servo,
> non respingere il volto del tuo consacrato.
> Sì, il Signore ha scelto Sion,
> l’ha voluta per sua residenza:
> «Questo sarà il luogo del mio riposo per sempre:
> qui risiederò, perché l’ho voluto».
> 
> 
### SECONDA LETTURA
*Dio ci dà la vittoria per mezzo di Gesù Cristo.*

:material-book-open-outline: Dalla prima lettera di san Paolo apostolo ai Corìnzi
15, 54b-57

> Fratelli, quando questo corpo mortale si sarà vestito d’immortalità, si compirà la parola della Scrittura: «La morte è stata inghiottita nella vittoria. Dov’è, o morte, la tua vittoria? Dov’è, o morte, il tuo pungiglione?». Il pungiglione della morte è il peccato e la forza del peccato è la Legge. Siano rese grazie a Dio, che ci dà la vittoria per mezzo del Signore nostro Gesù Cristo! Parola di Dio.
> 
### CANTO AL VANGELO
:material-book-open-outline: Lc 11, 28

> Alleluia, alleluia.
> Beati coloro che ascoltano la parola di Dio
> e la osservano.
> Alleluia.
> 
### VANGELO
*Beato il grembo che ti ha portato!*

:material-book-open-outline: Dal Vangelo secondo Luca
11, 27-28

> In quel tempo, mentre Gesù parlava alle folle, una donna dalla folla alzò la voce e gli disse: «Beato il grembo che ti ha portato e il seno che ti ha allattato!». Ma egli disse: «Beati piuttosto coloro che ascoltano la parola di Dio e la osservano!». Parola del Signore.