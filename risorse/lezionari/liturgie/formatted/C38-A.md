## III DOMENICA DEL TEMPO ORDINARIO
> 
### PRIMA LETTURA
*Nella Galilea delle genti, il popolo vide una grande luce.*

:material-book-open-outline: Dal libro del profeta Isaìa
8, 23b – 9, 3

> In passato il Signore umiliò la terra di Zàbulon e la terra di Nèftali, ma in futuro renderà gloriosa la via del mare, oltre il Giordano, Galilea delle genti. Il popolo che camminava nelle tenebre ha visto una grande luce; su coloro che abitavano in terra tenebrosa una luce rifulse. Hai moltiplicato la gioia, hai aumentato la letizia. Gioiscono davanti a te come si gioisce quando si miete e come si esulta quando si divide la preda. Perché tu hai spezzato il giogo che l’opprimeva, la sbarra sulle sue spalle, e il bastone del suo aguzzino, come nel giorno di Màdian. Parola di Dio.
> 
### SALMO RESPONSORIALE
:material-book-open-outline: Dal Salmo 26 (27)

>**Il Signore è mia luce e mia salvezza.**

> Il Signore è mia luce e mia salvezza:
> di chi avrò timore?
> Il Signore è difesa della mia vita:
> di chi avrò paura?
> Una cosa ho chiesto al Signore,
> questa sola io cerco:
> abitare nella casa del Signore
> tutti i giorni della mia vita,
> per contemplare la bellezza del Signore
> e ammirare il suo santuario.
> Sono certo di contemplare la bontà del Signore
> nella terra dei viventi.
> Spera nel Signore, sii forte,
> si rinsaldi il tuo cuore e spera nel Signore.
> 
### SECONDA LETTURA
*Siate tutti unanimi nel parlare, perché non vi siano divisioni tra voi.*

:material-book-open-outline: Dalla prima lettera di san Paolo apostolo ai Corìnzi
1, 10-13.17

> Vi esorto, fratelli, per il nome del Signore nostro Gesù Cristo, a essere tutti unanimi nel parlare, perché non vi siano divisioni tra voi, ma siate in perfetta unione di pensiero e di sentire. Infatti a vostro riguardo, fratelli, mi è stato segnalato dai familiari di Cloe che tra voi vi sono discordie. Mi riferisco al fatto che ciascuno di voi dice: «Io sono di Paolo», «Io invece sono di Apollo», «Io invece di Cefa», «E io di Cristo». È forse diviso il Cristo? Paolo è stato forse crocifisso per voi? O siete stati battezzati nel nome di Paolo? Cristo infatti non mi ha mandato a battezzare, ma ad annunciare il Vangelo, non con sapienza di parola, perché non venga resa vana la croce di Cristo. Parola di Dio.
> 
### CANTO AL VANGELO
:material-book-open-outline: Cf. Mt 4, 23

> Alleluia, alleluia.
> Gesù predicava il vangelo del Regno
> e guariva ogni sorta di infermità nel popolo.
> Alleluia.
> 
### VANGELO
*Venne a Cafàrnao perché si compisse ciò che era stato detto per mezzo del profeta Isaìa.*

:material-book-open-outline: Dal Vangelo secondo Matteo
4, 12-23

> Quando Gesù seppe che Giovanni era stato arrestato, si ritirò nella Galilea, lasciò Nàzaret e andò ad abitare a Cafàrnao, sulla riva del mare, nel territorio di Zàbulon e di Nèftali, perché si compisse ciò che era stato detto per mezzo del profeta Isaìa: «Terra di Zàbulon e terra di Nèftali, sulla via del mare, oltre il Giordano, Galilea delle genti! Il popolo che abitava nelle tenebre vide una grande luce, per quelli che abitavano in regione e ombra di morte una luce è sorta». Da allora Gesù cominciò a predicare e a dire: «Convertitevi, perché il regno dei cieli è vicino». Mentre camminava lungo il mare di Galilea, vide due fratelli, Simone, chiamato Pietro, e Andrea suo fratello, che gettavano le reti in mare; erano infatti pescatori. E disse loro: «Venite dietro a me, vi farò pescatori di uomini». Ed essi subito lasciarono le reti e lo seguirono. Andando oltre, vide altri due fratelli, Giacomo, figlio di Zebedèo, e Giovanni suo fratello, che nella barca, insieme a Zebedèo loro padre, riparavano le loro reti, e li chiamò. Ed essi subito lasciarono la barca e il loro padre e lo seguirono. Gesù percorreva tutta la Galilea, insegnando nelle loro sinagoghe, annunciando il vangelo del Regno e guarendo ogni sorta di malattie e di infermità nel popolo. Parola del Signore.
> 
> Forma breve:
> Venne a Cafàrnao perché si compisse ciò che era stato detto per mezzo del profeta Isaìa.
> 
> Dal Vangelo secondo Matteo
> 4, 12-17
> 
> Quando Gesù seppe che Giovanni era stato arrestato, si ritirò nella Galilea, lasciò Nàzaret e andò ad abitare a Cafàrnao, sulla riva del mare, nel territorio di Zàbulon e di Nèftali, perché si compisse ciò che era stato detto per mezzo del profeta Isaìa: «Terra di Zàbulon e terra di Nèftali, sulla via del mare, oltre il Giordano, Galilea delle genti! Il popolo che abitava nelle tenebre vide una grande luce, per quelli che abitavano in regione e ombra di morte una luce è sorta». Da allora Gesù cominciò a predicare e a dire: «Convertitevi, perché il regno dei cieli è vicino». Parola del Signore.