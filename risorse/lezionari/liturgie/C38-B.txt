III DOMENICA
DEL TEMPO ORDINARIO
PRIMA LETTURA

I Niniviti si convertirono
dalla loro condotta malvagia.

Dal libro del profeta Giona
3, 1-5.10

Fu rivolta a Giona questa parola del Signore: «Àlzati,

va’ a Nìnive, la grande città, e annuncia loro quanto
ti dico». Giona si alzò e andò a Nìnive secondo la parola del Signore.
Nìnive era una città molto grande, larga tre giornate di cammino. Giona cominciò a percorrere la città per un giorno di
cammino e predicava: «Ancora quaranta giorni e Nìnive sarà
distrutta».
I cittadini di Nìnive credettero a Dio e bandirono un digiuno,
vestirono il sacco, grandi e piccoli.
Dio vide le loro opere, che cioè si erano convertiti dalla loro
condotta malvagia, e Dio si ravvide riguardo al male che aveva minacciato di fare loro e non lo fece.
Parola di Dio.
 
SALMO RESPONSORIALE
Dal Salmo 24 (25)

Fammi conoscere, Signore, le tue vie.
Fammi conoscere, Signore, le tue vie,
insegnami i tuoi sentieri.
Guidami nella tua fedeltà e istruiscimi,
perché sei tu il Dio della mia salvezza.
Ricòrdati, Signore, della tua misericordia
e del tuo amore, che è da sempre.
Ricòrdati di me nella tua misericordia,
per la tua bontà, Signore.
Buono e retto è il Signore,
indica ai peccatori la via giusta;
guida i poveri secondo giustizia,
insegna ai poveri la sua via.
 III DOMENICA

SECONDA LETTURA

Passa la figura di questo mondo.

Dalla prima lettera di san Paolo apostolo ai Corìnzi
7, 29-31

Questo vi dico, fratelli: il tempo si è fatto breve; d’ora innanzi, quelli che hanno moglie, vivano come se

non l’avessero; quelli che piangono, come se non
piangessero; quelli che gioiscono, come se non gioissero;
quelli che comprano, come se non possedessero; quelli che
usano i beni del mondo, come se non li usassero pienamente:
passa infatti la figura di questo mondo!
Parola di Dio.

CANTO AL VANGELO
Mc 1, 15

Alleluia, alleluia.
Il regno di Dio è vicino;
convertitevi e credete nel Vangelo.
Alleluia. 
VANGELO

Convertitevi e credete al Vangelo.

Dal Vangelo secondo Marco
1, 14-20

Dopo che Giovanni fu arrestato, Gesù andò nella

Galilea, proclamando il vangelo di Dio, e diceva: «Il tempo è compiuto e il regno di Dio è vicino; convertitevi e credete nel Vangelo».

Passando lungo il mare di Galilea, vide Simone
e Andrea, fratello di Simone, mentre gettavano le reti in mare; erano infatti pescatori. Gesù disse loro: «Venite dietro a
me, vi farò diventare pescatori di uomini». E subito lasciarono le reti e lo seguirono.
Andando un poco oltre, vide Giacomo, figlio di Zebedèo, e
Giovanni suo fratello, mentre anch’essi nella barca riparavano
le reti. E subito li chiamò. Ed essi lasciarono il loro padre Zebedèo nella barca con i garzoni e andarono dietro a lui.
Parola del Signore.