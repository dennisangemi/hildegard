VII DOMENICA DI PASQUA

Nelle regioni in cui l’Ascensione si celebra il giovedì della VI settimana di Pasqua.

PRIMA LETTURA
Io contemplo il Figlio dell’uomo che sta alla destra di Dio.

Dagli Atti degli Apostoli
7, 55-60

In quei giorni, Stefano, pieno di Spirito Santo, fissando il cielo, vide la gloria di Dio e Gesù che stava alla destra di Dio e disse: «Ecco, contemplo i cieli aperti e il Figlio dell’uomo che sta alla destra di Dio». Allora, gridando a gran voce, si turarono gli orecchi e si scagliarono tutti insieme contro di lui, lo trascinarono fuori della città e si misero a lapidarlo. E i testimoni deposero i loro mantelli ai piedi di un giovane, chiamato Saulo. E lapidavano Stefano, che pregava e diceva: «Signore Gesù, accogli il mio spirito». Poi piegò le ginocchia e gridò a gran voce: «Signore, non imputare loro questo peccato». Detto questo, morì. Parola di Dio.
 
SALMO RESPONSORIALE
Dal Salmo 96 (97)

Il Signore regna: esulti la terra.

Oppure:

Alleluia, alleluia, alleluia.

Il Signore regna: esulti la terra,
gioiscano le isole tutte.
Giustizia e diritto sostengono il suo trono.
Annunciano i cieli la sua giustizia,
e tutti i popoli vedono la sua gloria.
A lui si prostrino tutti gli dèi!
Perché tu, Signore,
sei l’Altissimo su tutta la terra,
eccelso su tutti gli dèi.

SECONDA LETTURA
Vieni, Signore Gesù!

Dal libro dell’Apocalisse di san Giovanni apostolo
22, 12-14.16-17.20

[ Io, Giovanni, udii una voce che mi diceva:] «Ecco, io vengo presto e ho con me il mio salario per rendere a ciascuno secondo le sue opere. Io sono l’Alfa e l’Omèga, il Primo e l’Ultimo, il Principio e la Fine. Beati colo224 VII DOMENICA ro che lavano le loro vesti per avere diritto all’albero della vita e, attraverso le porte, entrare nella città. Io, Gesù, ho mandato il mio angelo per testimoniare a voi queste cose riguardo alle Chiese. Io sono la radice e la stirpe di Davide, la stella radiosa del mattino». Lo Spirito e la sposa dicono: «Vieni!». E chi ascolta, ripeta: «Vieni!». Chi ha sete, venga; chi vuole, prenda gratuitamente l’acqua della vita. Colui che attesta queste cose dice: «Sì, vengo presto!». Amen. Vieni, Signore Gesù. Parola di Dio.

CANTO AL VANGELO
Cf. Gv 14, 18; 16, 22

Alleluia, alleluia.
Non vi lascerò orfani, dice il Signore,
verrò da voi e il vostro cuore si rallegrerà.
Alleluia. 

VANGELO
Che tutti siano una sola cosa.

Dal Vangelo secondo Giovanni
17, 20-26

In quel tempo, [Gesù, alzàti gli occhi al cielo, pregò dicendo: «Padre santo,] non prego solo per questi, ma anche per quelli che crederanno in me mediante la loro parola: perché tutti siano una sola cosa; come tu, Padre, sei in me e io in te, siano anch’essi in noi, perché il mondo creda che tu mi hai mandato. E la gloria che tu hai dato a me, io l’ho data a loro, perché siano una sola cosa come noi siamo una sola cosa. Io in loro e tu in me, perché siano perfetti nell’unità e il mondo conosca che tu mi hai mandato e che li hai amati come hai amato me. Padre, voglio che quelli che mi hai dato siano anch’essi con me dove sono io, perché contemplino la mia gloria, quella che tu mi hai dato; poiché mi hai amato prima della creazione del mondo. io ho fatto conoscere loro il tuo nome e lo farò conoscere, perché l’amore con il quale mi hai amato sia in essi e io in loro». Parola del Signore.
