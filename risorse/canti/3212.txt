Padre ricco di misericordia,
lento all’ira e grande nell’amore,
nel perdono riveli al mondo
il tuo Spirito d’amore.

Tu, Signore di giustizia infinita,
nelle tue vie la verità risplende,
il tuo sguardo rivolgi benigno
su chi invoca il perdono.

Se consideri le colpe, Signore,
chi mai potrà resistere al tuo sguardo?
Ma con te è il perdono e l’amore,
così avremo il tuo timore.

Al tuo popolo donasti i precetti
come una guida sicura nel cammino,
con la grazia della tua Parola
non temeremo alcun male.

Per trovare ciò che era perduto
facesti tua la nostra umanità,
per amore del tuo gregge disperso
ti rivelasti Buon Pastore.

Sulla Croce allargasti le braccia
a chi pentito si rifugiava in te.
Volgi ancora il tuo volto di luce
su chi ti invoca e confida in te.

Agli Apostoli insegnasti il perdono
mostrando loro la legge dell’amore,
li inviasti messaggeri di gioia,
strumenti di misericordia.

Tu rigeneri il mondo alla grazia
con il Battesimo e la Penitenza,
e la pace riversi nei cuori
edificandoci tua Chiesa.

Innalziamo al Signore la lode,
al Padre Santo sorgente d’ogni bene,
gloria al Figlio che s’è fatto per noi
pace e riconciliazione.

Allo Spirito di gioia ed amore
s’innalzi la nostra lode e il nostro canto,
alla Trinità che dona la vita
sia per sempre onore e gloria. Amen.

