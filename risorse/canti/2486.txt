Quanno nascette Ninno,
quanno nascette Ninno a Betlemme,
Era notte e pareva miezzo juorno.
Maje le stelle lustre e belle
se veretteno accussì,
E a cchiù lucente
jette a chiammà li Maggie all’Uriente
Maje le stelle lustre e belle
se veretteno accussì,
se verettene accussì

 

De presso se scetaine,
de presso se scetaine l’aucielle
Cantanno de na forma tutta nova
Pe’nsi a grille co’li strilli
e zumpanno accà e allà,
E’ nato, è nato
dicevano lu Dio che ci ha criato.
Pe’nsi a grille co’li strilli
e zumpanno accà e allà,
e zumpanno accà e allà.
 
 
Cu tutto ch’era vierno,
cu tutto ch’era vierno, ninno bello
Pascettero a migliara
rose e sciure.
Pensì o fieno sicco e tuosto
che fuje puosto sotto a te
S’enfigliulette
e d’e frunnelle e sciure se vestette.
Pensì o fieno sicco e tuosto
che fuje puosto sotto a te,
che fuje puosto sotto a te.

  
 
A no paese che 
A no paese che se chiamma Ngadde,
Sciurettero le bigne e ascette ll'uva.
Ninno mio sapuritiello,
Rappusciello - d'uva - sì Tu;
Ca tutt'amore
Faje doce a vocca, e po 'mbriache o core.
Ninno mio sapuritiello,
Rappusciello - d'uva - sì Tu;
 
 
No 'nc'erano nemmice 
No 'nc'erano nemmice pe la terra,
La pecora pasceva cu 'o lione;
Cu 'o capretto - se vedette
'O liupardo pazzeà;
Ll'urzo e 'o vitiello
E co lo lupo 'n pace 'o pecoriello.
Cu 'o capretto - se vedette
'O liupardo pazzeà.
 
 
S'arrevotaje 'nsomma 
S'arrevotaje 'nsomma tutt'o Munno,
Lu cielo, 'a terra, 'o mare, e tutt'i gente.
Chi dormeva - se senteva
'N pietto 'o core pazzeà
Pe la priezza;
E se sonnava pace e contentezza.
Chi dormeva - se senteva
'N pietto 'o core pazzeà
 
 
Guardavano le pecore 
Guardavano le pecore 'i Pasturi,
E n'Angelo sbrannente chiù dô sole
Comparette - e lle dicette:
No ve spaventate no;
Contento e riso
La terra è arreventata Paraviso.
Comparette - e lle dicette:
No ve spaventate no;
 
 
A vuie è nato ogge 
A vuie è nato ogge a Bettalemme
Dô Munno ll'aspettato Sarvatore.
Dinto 'i panni 'o trovarrite,
Nu potite maje sgarrà,
Arravugliato,
E dinto a lo Presebbio curcato.
Dinto 'i panni 'o trovarrite,
Nu potite maje sgarrà,
   
A meliune ll'Angiule 
A meliune ll'Angiule calate
Co chiste se mettetteno a cantare:
Gloria a Dio, pace 'n terra,
Nu chiù guerra - è nato già
Lo Rre d'ammore,
Che dà priezza e pace a ogne core.
Gloria a Dio, pace 'n terra,
Nu chiù guerra - è nato già
   
Sbatteva 'o core 'n pietto 
Sbatteva 'o core 'n pietto a ssi Pasture;
E ll'uno 'n faccia a ll'auto diceva:
Che tardammo? - Priesto, jammo,
Ca me sento scevolí
Pe lo golìo
Che tengo de vedé sso Ninno Dio.
Che tardammo? - Priesto, jammo,
Ca me sento scevolí
   
Zompanno, comme 'a ciereve 
Zompanno, comme 'a ciereve ferute,
Correttero 'i Pasture a la Capanna;
Là trovajeno a Maria
Co Giuseppe e a Gioja mia;
E 'n chillo Viso
Provajeno no muorzo e Paraviso.
Là trovajeno a Maria
Co Giuseppe e a Gioja mia;
   
Restajeno 'ncantate 
Restajeno 'ncantate e boccapierte
Pe tanto tiempo senza dì parola;
Po jettanno - lacremanno
Nu suspiro pe sfocà,
Da dinto 'o core
Cacciajeno a migliara atte d'ammore.
Po jettanno - lacremanno
Nu suspiro pe sfocà,
   
Co 'a scusa de donare 
Co 'a scusa de donare li presiente
Se jetteno azzeccanno chiano chiano.
Ninno no li refiutaje,
Ll'azzettaje - comme a dì,
Ca lle mettette
Le mane 'n capo e li benedicette.
Ninno no li refiutaje,
Ll'azzettaje - comme a dì,

