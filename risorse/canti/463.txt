Tu, Tu chi sei?
Tu che parli nel silenzio,
Tu che abiti i deserti del mio cuore.
Tu chi sei?
Tu che canti nella notte
e mi aspetti oltre ogni porta che si apre,
Tu chi sei?

Ed io, chi sono io?
Vaso fragile di creta
impastato di paure e di speranze.
Come l'erba è la mia vita,
come goccia di rugiada nel mattino:
Chi son io davanti a Te?

Guardami Signore,
poca terra ho nelle mani, ma se vuoi
anche la mia terra fiorirà. 
Guardami Signore,
nel mio nulla ho confidato in Te,
nel Tuo amore tutta la mia vita canterà.

Tu, Tu chi sei?
Tu che scruti nel mio cuore
e conosci i miei pensieri più segreti?
Tu chi sei?
Che mi insegui ovunque vada,
fino agli ultimi confini della terra?
Tu chi sei?

Ed io, chi sono io?
Io che sempre mi nascondo
e non faccio che fuggire dal Tuo sguardo.
Dove andrò senza una meta,
senza un punto verso il quale camminare,
il Tuo volto cercherò!

Guardami Signore,
poca terra ho nelle mani, ma se vuoi
anche la mia terra fiorirà. 
Guardami Signore,
nel mio nulla ho confidato in Te,
nel Tuo amore tutta la mia vita canterà.

